---
layout: default
title: Historik
permalink: /tidigare/
---

Den första Lingolympiaden ägde rum 2006, på initiativ av Stockholms universitet och UFS, Unga Forskare Stockholm. Sedan dess har olympiaden hållits varje år, och sedan 2007 har Sverige dessutom skickat en delegation till den internationella lingvistikolympiaden IOL varje år. Tävlingen har sett lite olika ut från år till år - några år hölls en lagtävling utöver det individuella kvalet, och tävlingsmomenten i finalen har bestått av allt från paruppgifter till individuella problem av IOL-svårighet - men fokus har alltid legat på lingvistisk problemlösning.

Lingolympiaden är bara en av många nationella lingvistikolympiader världen över. Den första tävlingen någonsin var i Moskva 1965, och sedan dess har många andra länder följt efter. 2003 startades den internationella lingvistikolympiaden, där de som tagits ut i de nationella olympiaderna samlas, umgås och tävlar i att lösa extremt svåra lingvistikproblem. Det första året deltog 6 länder i IOL, 15 år senare rymmer olympiaden nästan 200 deltagare från drygt 30 olika tävlande länder.